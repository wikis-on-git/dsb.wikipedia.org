'''Alofon''' (z grich. ''allo'' - hynac ako, ''fone'' - głos) jo pomjenowanje z [[Rěcywěda|rěcywědy]] za wšakorake zukowe warianty jadnogo [[fonem]]a. Dalšnej pomjenowani stej '''fonemowe warianty''' abo '''subfonemowe warianty'''.

Rozeznawamy mjazy alofonom a fonemom, dokulaž jo móžno, jaden fonem we wšakorakich zukowych (alofoniskich) wariantach wugranjaś, bźez togo až toś ten rozdźěl se wustatkujo na wóznam togo fonema. Z pomocu systematiskich pśespytowanjow [[fonetika|fonetiskich]] kakosćow na pódobnosć z drugimi wariantami, wósebnje z [[analyza minimalnych porikow|analyzu minimalnych pórikow]], móžomy zuki ako alofony jadnogo fonema zarědowaś.

Kótara zukowa warianta se wugranja, wótwisujo wót [[dialekt]]a, wót [[koartikulaciske efekty|koartikulaciskich efektow]] abo wót zukoweje wokolnosći fonema. Což w jadnej rěcy płaśi ako alofoniska warianta jadnogo fonema, móžo w drugej rěcy byś drugi fonem.

Rozeznawamy:

'''Licha wariacija'''

Warianty su rownopšawne realizacije jadnogo fonema, na pś. jězykowe [r] abo copkowe [ʁ]. Zaměnjenje wariantowu njezměnijo wóznam.

'''Kombinatoriska wariacija'''

Warianty wustupuju w rozdźělnych [[fonologija|fonologiskich]] wokolnosćach, na pś. /k/ abo /g/ w dolnoserbšćinje. Pśed prědnymi wokalami /ɛ/, /e/, /ě/ a /i/ se wugranjatej palatalne [k'] a [g'], pśed slědnymi wokalami /a/, /ɔ/, /o/, (/ó/), /u/ pak wóstanjotej [k] a [g] (/y/ njewustupujo w tej poziciji, wóno jo w serbšćinje alofon wokala /i/).

[[Kategorija:Rěcywěda]]
