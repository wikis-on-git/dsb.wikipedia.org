Słowo '''meridian''' wóznamjenja w [[Geografiske koordinaty|stopnjowej seśi zemje]] poł [[Dlininowy krejz|dlininowego krejza]] na [[Zemski powjerch|zemskem powjerchu]], kótaryž źo wót jadnogo geografiskego [[Pol (geografija)|pola]] k drugemu. Jo zwězujuca linija wšych geografiskich městnow, na kótarychž [[słyńco]] w jadnakem [[Cas|casu]] zabjerjo nejwuši dypk ''swójeje dnjoweje cery ([[dnjowy wobłuk]]) na njebju'', na kótarychž jo pótakem [[połdnjo]]. Póchad słowa z [[Łatyńšćina|łatyńskego]] ''circulus meridianus'' 
„połdnjowy krejz“ pokazujo teke na toś ten zwisk.

Wšykne dypki z jadnakeju [[Geografiska dlinina|geografiskeju dlininu]], pótakem z jadnakim "stopnjom dlininy", laže na jadnom a tom samem meridianje. Zapśimjeśi 'stopjeń dlininy' a 'meridian' wóznamjenjotej pótakem jadnakej liniji na zemskem powjerchu a daju se togodla 
synonymnje wužywaś, pśi wužywanju zapśimjeśa 'stopjeń dlininy' wšak wuzwigujo se aspekt kutowego pódaśa a pśi wužywanju zapśimjeśa 'meridian' aspekt stawa słyńca pśezpołdnjejšego casa.

Młogi raz wužywa se toś to zapśimjeśe ze zamólenim teke ako [[synonym]] za ''połny'' ''[[dlininowy krejz]]''.

''Tšach zaměnjenja'' wobstoj z [[Meridian (astronomija)|meridianowym zapśimjeśim astronomow]], kótarež pomjenjuju ''njebjaski meridian'' skrotka teke meridian a rozměju pód tym specialny wjeliki krejz na njebjaskej kuli.

== Meridiany ako idealna linija ==
Meridiany maju (gaž naglědajo se zemja ako kula abo dokradnjej ako [[rotaciski elipsoid]]) wšykne jadnake rozćěgnjenje, pśeto wótstawk mjazy poloma jo pśi [[Rotaciske śěleso|rotaciskem śělesu]] pśecej konstantny. Pótakem su dlininowe krejze na rozdźěl wót [[Šyrinowy krejz|šyrinowych krejzow]] pśecej [[Wjeliki krejz|wjelike krejze]] a togodla meridiany pśecej teke poł wjelikego krejza. Dłujkosć meridiana jo na [[Referencny elipsoid|referencnem elipsoiźe]] [[WGS84]] wok. 20.003,9&nbsp;km.<Ref>[http://home.online.no/~sigurdhu/Grid_1deg.htm The Earth according to WGS 84; calculated by Sigurd Humerfelt.]</Ref>

Wuchadajucy wót pola, powětša se wótstawk mjazy dwěma meridianoma pśecej wěcej, daniž skóńćnje njedojśpijo na [[Ekwator|ekwatorje]] swój maksimum. Wótstawk mjazy meridianami, kótarež su wó 1° wót se zdalone, pomjenjujo se [[wótšyrjenje]]. Wóno jo wótwisne wót wužywanego [[Referencny elipsoid|referencnego elipsoida]]. Pśi [[Besselowy elipsoid|Besselowem elipsoiźe]] na&nbsp;pś. jo wótšyrjenje na ekwatorje 111,307 km a na 50. stopnju šyriny, w Srjejźnej Europje pak jano 71,687 km.

== Wósebne meridiany ==
[[Dataja:Karte Portugiesisch-Spanischer Verträge.png|thumb|Demarkaciska linija pó špańsko-portugiziskem [[Dogrono wót Tordesillas|dogronje wót Tordesillasa]] z lěta 1494, něźi pla 38° W]]
''[[Parisowy meridian]]'' jo [[nulowy meridian]] był, kótaryž jo se pśed [[Mjazynarodna meridianowa konferenca|Mjazynarodneju meridianoweju konferencu]] z lěta 1884 wužył a lažy 2°&nbsp;20'&nbsp;14.025" na pódzajtšo wót [[Greenwich (London)|Greenwichowego]] meridiana, kótaryž wužywa se powšyknje akle wot togo. ''[[Paris]]owy meridian'' źo prěki pśez [[Parisowy obserwatorium]].

Górka w Greenwichu jo stojnišćo něgajšnego [[Royal Greenwich Observatory]] (Flamsteed House), pśez kótaryž [[nulowy meridian]] źo, na kótaryž jo se w lěśe 1884 dogroniło a pó kótaremž jo se [[Greenwich Mean Time]] póstajił.

Wěste meridiany wobgranicuju [[Casowa cona|casowe cony]], do kótarychž zemja jo rozdźělona. Połny wobwjert zemje wó 360 stopnjow trajo jaden [[źeń]] z 24 [[Góźina|góźin]], pótakem 1.440 [[Minuta (cas)|minutow]]. Z toś teje pśicyny jo casowy wótstawk mjazy dwěma meridianoma dokradnje 4 minuty (1.440 : 360). Diferenca městnego casa dweju městnowu, kótarejž matej w [[Stopnjowa seś|stopnjowej seśi]] zemje wótstawk wót 15 stopnjow dlininy, jo togodla dokradnje 1 góźina = 60 minutow (jolic wužywa se [srjejźna] geografiska casowa definicija).
[[Dataja:meridian.jpg|thumb|120px|Meridianowy kamjeń w Zgórjelcu]]
[[Zgórjelc]], nejwěcej pódzajtšne město [[Nimska|Nimskeje]], lažy dokradnje na 15. meridianje ([[Geografiske koordinaty|geografiske połoženje]]: 15°&nbsp;00' pz.&nbsp;d.) a by togodla wót [[Greenwich (London)|Greenwicha]] dokradnje wó jadnu góźinu casowje pśesunjony był.

Dokulaž pśeběg casowych conow pak orientěrujo se nic jano na geografiskich, ale teke na praktiskich a politiskich směrnicach, móžo diferenca ''kazniskego'' casa mjazy dwěma městnoma teke wětša abo mjeńša ako městna casowa diferenca byś. Póstajone casowe cony rozeznawaju se zwětšego wó połne góźiny, rědko teke wó poł góźiny. Wósebnosć stej pola, dokulaž how wšykne meridiany a z nimi teke wšykne casowe cony padnu na jadno. Na polu jo móžno, z mało kšacami wšykne casowe cony pśekšocyś. Za [[Antarktis]] jo se póstajiło, až how wšuźi [[koordiněrowany swětowy cas]] płaśi.

== Meridianowa ekspedicija ==
W lěśe 1792 by se dejała ako pśikład tak dłujkeje ako móžno [[Rowna cera|rowneje cery]] zdalonosć mjazy [[Dünkirchen]]om a [[Barcelona|Barcelonu]] eksaktnje zwěsćiś. Tak pomjenjona ''meridianowa ekspedicija'' jo se wót [[Jean-Baptiste Joseph Delambre]], [[Pierre Méchain]] a jogo asistenta [[Jean Joseph Tranchot]] pśewjadła resp. nawjedowała. Méchain a Tranchot stej pódpołdnjowy sektor pśewzełej a Delambre jo pódpołnocny sektor pśewzeł. Ekspedicija jo głownje dla 
wustatkowanjow francojskeje rewolucije a wónskich tšojenjow (inwazija pśez Prusku a francojsko-špańska wójna) napóslědku sedym lět trała. Zakładnu liniju [[Triangulacija geodezija)|triangulacijow]] su wóne blisko Parisa rozměrili. Jich wuslědki su se pśez mjazynarodnu konferencu wědomnostnikow w lěśe [[1799]] w Parisu akceptěrowali. Direktny slěd jo woblicenje a konstrukcija [[Prameter|prametra]], kótaryž jo ako měra nejpjerwjej w cełej Francojskej płaśiwosć nabył. Jogo wótchylenje wucynijo měrjeńskeje njedokradnosći dla jano 0,2 
milimetrow w pśirownowanju z póznjejšymi měrjenjami. Něgajšna nowa měra jo ako źaseśmilionty źěl cery wót pola k ekwatoroju definěrowana. Dalšne dopóznaśe pśez ekspediciju jo było, až napšawdna forma zemje njejo jadnaki [[elipsoid]], ale jo w swójej njepšawidłownosći skerjej na powjerch kulki pódobna.

== Glědaj teke ==

* [[Meridian (astronomija)]]
* [[Geografiska šyrina]]
* [[Geografiska dlinina]]

== Film ==
* Axel Engstfeld: ''Terra X - Die Jagd nach dem Urmeter.'' Deutschland, Großbritannien, Frankreich, 2010, 52 min. Dokumentacija ze scenami graśa, pó źělach na originalnych městnach. [[Mjazynarodny geografiski institut (Francojska)|Mjazynarodny geografiski institut]]<ref>http://www.ign.fr/ Mjazynarodny geografiski institut (Institut géographique national)</ref> w Parisu jo za wjerśeńske źěła teke original [[Repeticiski krejz|repeticiskego krejza]] k dispoziciji stajił.

== Žrědła ==
<references />

[[Kategorija:Matematiska geografija]]

[[hu:Földrajzi koordináta-rendszer#Első és második dimenzió: a földrajzi szélesség és hosszúság]]
