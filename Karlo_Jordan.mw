'''Karlo Jordan''' jo był ceptaŕ a narodny procowaŕ. Wón jo se naroźił 22.maja 1885 ako syn serbskego ceptarja, spisowaśela a narodnego procowarja [[Hendrich Jordan|Hendricha Jordana]] w [[Popojce|Popojcach]]. Po wuchojźenju wucabnikojskego seminara w [[Stara Darbnja|Starej Darbni]] w lěśe 1906 jo nejpjerwjej styri lěta w Popojcach a wót 1910 do 1937 we [[Wusoka|Wusokej]] pla [[Wětošow|Wětošowa]] ako wucabnik źěłał. Po zakazanju wšogo serbskego su fašisty jogo w lěśe 1937 z domownje wugnali.W Neuenburgu w [[Šleska|Šleskej]] jo až do kóńca wójny pśebywał a ned po wójnje do domownje wrośił, źož jo nejpjerwjej ako sekretaŕ [[Domowina|Domowiny]] w [[Dolna Łužyca|Dolnej Łužycy]] źěłał. Jo se sobu starał wó to, až jo se w lěśe 1949 Domowina oficialnje w Dolnej Łužycy dowoliła. W samskem lěśe jo se społniło jogo žycenje, znowa źěłaś ako wucabnik. Karlo Jordan jo był docent za dolnoserbsku rěc na Serbskej ludowej uniwersiśe w Chrósće a w [[Bórkowy|Bórkowach]] a pózdźej na Centralnej serbskej rěcnej šuli w [[Dešank|Dešanku]]. Z lěta 1952  až do wuměńka  jo potom wucył na ludowej šuli w [[Dešno|Dešnje]]. Karlo Jordan jo wuznamnje spěchował kulturne žywjenje Dolnych Serbow. Wót lěta 1910 jo był clonk [[Maśica Serbska|Maśice Serbskeje]] a dłujke lěta jeje pokładnik. Toś tej tradiciji slědujucy jo wót 1955 do 1957 ako župan nawjedował [[Chóśebuska župa|Chóśebusku župu]]. Karlo Jorda jo 3.maja 1967 w [[Chóśebuz|Chóśebuzu]] wumrěł.

[[Kategorija:Serby]]

[[hsb:Karlo Jordan]]
