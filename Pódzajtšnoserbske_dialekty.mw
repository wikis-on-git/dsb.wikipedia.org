'''Pódzajtšnoserbske dialekty''' su wumrěte transitiwne [[Pólšćina|pólsko]]-[[Dolnoserbšćina|dolnoserbske]] dialekty [[Pódwjacornosłowjańske rěcy|pódwjacornosłowjańskich rěcy]]. Su pśi wšom znate z [[Nowy testament|Nowego testamenta]] [[Mikolaj Jakubica|Mikolaja Jakubicy]] z [[1548]] lěta a słownika [[Hieronim Megiser|Hieronima Megisera]] z lěta [[1603]], a wót togo su cesto pomjenjowane dialekty Jakubicy a Megisera<ref>Ewa Siatkowska, "Studia łużyczoznawcze", Uniw. Warszawski,2000, s.238</ref><ref>[[Tadeusz Lehr-Spławiński]], "Plemiona słowiańskie na północno-wschodnim pograniczu Niemiec w wiekach średnich", Instytut Śląski 1939, s.23</ref>.

Tu rěc su gronili awtochtony mjazy rěkami [[Łužyska Nysa|Nysu]] a [[Bobr (rěka)|Bobrom]]. Originelna granica mjazy pólskimi dialektami a serbskimi dialektami jo snaź šła spóromje Bobra a Odry, pak slědy nazalnego wugrona su tež w toponomastiskem materialu na pódwjacor wót Bobra<ref>Hanna Popowska-Taborska, "Dawne pogranicze polsko-łużyckie w świetle danych toponomastycznych, Prace Językoznawcze PAN 44, 2005, s. 104, 123</ref>. W XVI-XVII stolěśu jo ta granica se mógła pógnuś. Serbski stawiznaŕ [[Frido Metsk]] jo gódał, až ta granica była spóromje Bobra, pón pśez městna Wysoka, Lipno, Trzebule, Ciemnice, Radnice, Budachów a Gola. Pón by granica šła spóromje Pliški samo pó Urad. To jo hypotetiska granica, kenž wuchada ně wót toponomastiskego materiala, ale wót informacijow wó wendiskej populaciji. Trjeba pak markowaś, až ako Wendy byli su ranjej pomjenjowani teke luźe, kenž gronili [[Połobske rěcy|połobske]] abo samo [[Pólšćina|pólske dialekty]], toś tu hypotezu trjeba braś wobglědniwje. 

Dokulaž su pódzajšnoserbske dialekty transitiwne, toponomastiske informacije snadne, a dialekt Jakubicy a Megisera njemóžny k lokalizěrowanju, njemóžno akuratnje pśeslěźiś pólsko-serbsku granicu. Pódzajtšnoserbske dialekty su pó źělach wuźaržali do XX stolěśa wokoło [[Mužakow|Mužakowa]]. How pó młogich pśipadaju teke [[Mužakowska narěc|mužakowske]] a [[Slěpjańska narěc|slěpjańske]] narěcy, rownož su wóne lokalizěrowane nejdalej na pódwjacor a nejbliše serbskim rěcam. Na pódzajtšu wót togo ruma su byli pśetrjebowane [[Dolnošlazyński narěcy|dolnošlazyńske narěcy]].

== Žrědła ==
<references />

[[Kategorija:Pódwjacornosłowjańske rěcy]]
