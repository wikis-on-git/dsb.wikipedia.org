'''Maśica Serbska''' jo wĕdomnostne a kulturne serbske towaristwo, kótarež jo myslone za źĕło w cełej Łužycy. 

== Pśeglĕd ==
Powĕdamy w 19. stolĕśe we wuwiśu Serbow wót slĕdkdobywanja serbskego narodnego wĕdobnja a skšuśenja serbskego sebjewĕdobnja. Teke jo se wutworiła  serbska inteligenca, dokulaž Serby su mogali studĕrowaś zasej.

[[Image:Flag_of_Sorbs.svg|thumb|chórgoj serbskego luda]]

Južo w 18. stolĕśu jo dało procowanja za wuchowanje a zbĕranje serbskich pismow na pśikład wót J. B. Rezaka (prjatkaŕ we serbskej cerkwji w Chóśebuzu) a fararja Petra Poniche z Budyšyna. Wobstatki su se pśepóvdali studentiskemu zjadnośenjeju „Sorabia”. Te su se znicili pśez drugu swĕtowu wójnu. Nĕźi wót 1920 ako 1929 jo eksistĕrowało „Wendenarchiv” ze sedłom w Budyšynje. To jo było potajmny archiw ze statnym zbĕranim pókładow wót dokumentow a žrĕdłow wó Serbach. Pokład eksistĕrujo hyšći źinsa.

1847 jo se załožywało zjadnośeństwo za wudaśe wót serbskich knigłow a casopisow: Maćica Serbska w Budyšynje ze sedłom w Budyšynje. To jo źinsa górnoserbske wótźĕlenjeMaśice Serbskeje. 

Dolnoserbske wótźĕlenje jo se załožywało 1880 w Chośebuzu ze sedłom w Chóśebuzu dla póstarka wót pólskego pšawiznika A. Parczewski ze zgromadnym źĕłom wót Heinricha Jordana (wucabnik w Popojcach) a Kito Šwjela (wucabnik a kantor w Skjarbošću). 

Prĕdny pśedsedaŕ Maśice Serbskeje jo był Jan Bjedrich Tešnaŕ (1829-1898). Cłonki slĕźe wó rĕcywĕźe, literariskich stawiznach, ludowĕźe a demografiji Serbow. Maśica Serbska jo pśedstajała organizatoriski centrum za dolnoserbskich Serbow, kótarež su wobgrozyju wót germanizaciji a wutamanja. Teke cłonki su podpĕrali studĕrucych Serbow a su zbĕrali zawostanki cłonkow zjadnośenja ako kulturne pokłady.

W lĕśe 1880 jo wudała Maśica Serbska prĕdnu Serbsku Pratiju a wót 1880 až do 1925 58 knigłow a casopisow. Wjeliki wuznam jo mĕł casopis „Bramborski Casnik”. Wusokosć cełkownego nakłada jo wucyniła nĕkak 70.000 eksemplarow.  

W załožeńskich lĕtach jo mĕła Maśica Serbska 191 cłonkow (150 Dolnołužycarjow, 41 Gornołužycarjow). 1905 towaristwo jo mĕło južo 206 cłonki (165 Dolnołužycarjow, 41 Gornołužycarjow). Socialne zestajenje cłonkow Maśice Serbskeje (108 burow, 6 rucnikarjow, 5 gmejnskich zastupnikow a 3 samostatne luźe) pokazujo, až wĕcej luźi jo było luźe z burskeje warsty a rozjasnijo procowanje burow na organizatoriske zjadnośenje, dokulaž njejo dało specialne serbske burske zjadnośenje w dolnoserbskej Łužycy.

W lĕśe 1904 filologiske wótźĕlenje Maśice Serbskeje jo se załožywało wót Heinricha Jordana. Pśedsedaŕ jo był Kito Šwjela. Cłonki su se zmakali kuždy mjasec a su wobradowali wšykno, co jo podtrjefiło serbsku rĕc. Nadawk na zachopjeńku jo był slĕźenje a potom cłonki wotźĕlenja su dejali wĕdu wó serbskich stawiznach a kulturach do luda wunjasć. Togodla jo organizĕrowała Maśica Serbska zarĕdowanje ze serbskeju muziku a poeziju a źiwadłowymi graśami a wšakimi pśednostkami w serbskich jsach a mĕstach. Tak serbske narodne cuśe jo se posrĕdniło, luźe su se rozwjaselili a su se powucyli. Prĕdny wustup jo był na 29. septemberje 1905 w Chośebuzu z wjelikim serbskim koncertom pśi  góźbje slobranego jubileuma Maśice Serbskeje. Šwjela jo wustup pśigotował. Wón jo cesćił wšyknych cłonkow, kenž su pśisłušali Maśicy wót zachopjeńka.

Pśez darow wót serbskich staśanow a wukrajnych pśijaśelow jo se natwarił Serbski Dom w Budyšynje. 1904 jo był swĕźen wuswĕśenja. Serbski Dom jo słužył ako muzeum, archiwe, biblioteka a galerija. Maśica Serbska jo wužyła Serbski Dom, na pśikład cłonki su tam wugotowali swĕźenje.

1930 jo se swĕśiło 50lĕtne wobstaśenje Maśice Serbskeje we Wĕtošowje. Na jubileju jo se wobźĕliło 25.000 luźi ze serbskich jsow Dolneje Łužyce. W toś tom casu jo Maśica Serbska se w nimskej rĕcy ako „Verein sorbischer Buchfreunde” pomjeniła.

'''W casu fašizma''' w Nĕmskej wót 1933 až do 1945 nationalsocialisty su zakali 1937 wšykne zjawne aktiwnosći Maśice Serbskeje. 1941 jo se zamóženje zebrało a towaristwo jo  musało se rozpušćiś. Biblioteka w ludowej bance w Chośebuzu jo se schowała w Depsku. Ale nacije su serbsku biblioteku w lĕśe 1943 wuslĕźili a znicyli. Serbski dom w Budyšynje jo se znicył cełycki 1945 pśi wójowanjach.

'''Pó wojnje''' jo Maśica Serbska statkowanje na fachowem pólu rĕcywĕdy a stawiznow pokšacowała. Na wukazowanje sowjetskeje wušyny w Nĕmskej demokratiskej republice Maśica Serbska jo musała samostatnosć spušćiś a Domowinje pśistupiś. 

'''Pó politiskem zawrośenju 1990''' cłonki su wopytali towaristwo zasej wótžywiś. 1993 jo se Maśica Serbska nowo załožyła w Dolnej Łužycy. Prĕdny pśedsedaŕ jo był Mĕto Pernak z Barlinja až do lĕta 2006. Statut wót 1993 póstajijo, až Maśica Serbska jo dolnoserbske wótźĕlenje Maćice Serbskeje. 

Pśi góźbje „850 lĕt Chośebuz” jo Maśica Serbska kolokwium z temu „To serbske w Chośebuzu-nĕga a źinsa” a ze zgromadnym źĕłom z Bramborskeju uniwersitu a Dolnoserbskim gymnaziumom forum k aktualnym problemam serbskego žywjenja w Dolnej Łužycy pśewjadła.      

Pśedsedaŕ Maśice Serbskeje za lĕta 2008-2010 jo dr. Pĕtš Šurman, won jo historikaŕ ze Serbskego Instituta.  W pśedsedarstwje su dalej dr. Madlena Norbergowa wót Rĕcnego Centruma „Witaj” a  Antje Kellowa, ceptarka Dolnoserbskego gymnaziuma. 

Cłonki Maśice Serbskeje gronje, až nejwažnjejšy nadawk towaristwa jo zbĕraś, rozšyrjaś a dalej daś wĕdu wó Serbach a jich historiji, rĕcy a kulturje. Dalšne '''nadawki''' su w interneśe w dolnoserbskej rĕcy wó Maśicem towaristwje informĕrowaś, źĕło Dolnoserbskeje rĕcneje komisije aktiwĕrowaś a wabiś nowych, wósebnje młodych cłonkow. Maśica Serbska organizĕrujo restawrĕrowanje pomnikow a planujo nowe pomniki wó serbskem kulturnem stawiznje. Na pśikład ma Tšupc nĕnto pomnik za Mollerusa a Kórjeń pomnik za Fabriciusa. Teke w Chośebuzu, źož jo była Serbska ludowa banka, jo spomnjeńska tofla nĕnto.  

Teke Maśica Serbska ma kontakty z towaristwami ako Matica Slezská, Matica moravská, Matice Slovenska, Matice Srpska a z nimskimi organizacijami.  

'''Aktualna licba cłonkow''' Maśice Serbskeje jo 22.                

== Reference ==
<references/>

[[Kategorija:saksojska]]
[[Kategorija:serby]]


[[hsb:Maćica Serbska]]
[[de:Maćica Serbska]]
