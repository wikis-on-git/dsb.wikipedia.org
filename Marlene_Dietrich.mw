'''Marlene Dietrich''' (* 27. [[december|decembra]] [[1901]] w Schönebergu (źinsa źěl [[Barliń|Barlinja]]); † 6. [[maj]]a [[1992]] w [[Paris]]u; pšawje ''Marie Magdalene Dietrich'') jo była nimski roźona grajarka a spiwarka, kenž jo w lěśe 1939 amerikańske staśaństwo pśiwzeła.

Wóna jo jadna z njewjele nimskorěcnych wuměłcow, kótarež su teke mjazynarodnu sławu zdobyli. Typiski za nju su byli jeje dłujkej noze, jeje dłymoki, erotiski głos a woblaki z [[zece|zecami]], kenž su pón w lětach 30. nastali [[moda|modiske]] za žeńske.

Marlene Dietrich jo zachopiła swóju karieru ako [[źiwadło]]wnica a w nimych [[filma]]ch w tak pomjenjonych złośanych dwaźastych w Barlinju. Jeje zlět k mjazynarodnej sławje jo se zachopił w 1930 z głownu rolu w filmje ''Der blaue Engel'' režisera Josefa von Sternberga. Gromaźe z Sternbergom jo pójšła w 1930 do [[USA]], źož su wucynili dramu ''Marokko'' z Garym Cooperom, za kótaruž jo nominaciju za [[Oscar]]a dobyła. Z filmami ako ''Shanghai-Express'' (1932) a ''Der große Bluff'' (1939) wóna jo se etablěrowała ako prědna nimska filmowa gwězda w [[Hollywood|Hollywooźe]].

Za cas [[nacionalsocializm]]a w [[Nimska|Nimskej]] wóna jo se wopěrała, až by NS-Propaganźe pomagaś. Město togo wóna jo se za cas 2. swětowej wójny angažěrowała pśi wótwardowanju amerikańskich wójskow. W lěśe [[1947]] jo jej prezident USA [[Harry Truman]] medalju lichoty pósćił.

[[Kategorija:Nimce]]
[[Kategorija:Grajarka]]
