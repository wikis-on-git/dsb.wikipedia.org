== Zawjeźenje ==

Wu Serbow wóbstoje wjele wšakorakich ludowych nałogow, kótarež su za wĕtšy źĕl tatańskego pochada.
Woplĕwanje serbskich nałogow jo na jsach w Łužycy teke hyšći źinsa kradu rozšyrjone a woblubowane.
Na promju casa móžośo daty nałogow wiźeś.

== Zapust ==

Ten nałog płaśi ako nejatraktiwnjejšy nałog pla nas w Dolnej Łužycy. Zapust se swĕśi w ranem nalĕśu a ma - tak ako teke druge nalĕtne nałogi – zwisk z nĕga daloko rozšyrjonym wugnaśym złych duchow zymy. Dokradny termin togo nĕźi stolĕtny starego nałoga móžo pśi kuždej jsy wšakoraki byś, ale jo pśecej sobota abo njeźela a se zachopijo zwĕtšego napoł jadnogo a kóńcy wokoło śesćich. W tyźenjach wót tśoch kralow až do zachopjeńka mĕrca mógu źowća a gólcy se na zgromadny pśeśĕg pśigótowaś. Nĕga su žeńske na pśĕzach za pśigótowanje Zapusta zagronite byli. Źinsa pak se staraju wó pśewjeźenje Zapusta pśedewšym Domowina abo druge wejsańske towaristwa. Pśi zapustojskem pśeśĕgu nose źowća naródnu swĕźeńsku drastwu a gólcy du w carnych woblakach a nose zwĕtšego bantate kłobyki. Na młogich jsach se nose pśi pśeśĕgu mimo togo teke wósebne symbole. Dłujku tradiciju ma na pśikład z bantami wupyšnjone chožyšćo. Wóbźĕlniki zapustojskego pśeśĕga wóbstoje pśi tom jano z njewóźenjoneje wejsańskeje młoźiny.

== Palenje chódoty ==

Ten nalĕtny nałog pochada z Górneje Łužyce a tam teke pśedewšym se woplĕwa. Na pśedwjacor prĕdnego maja se spi na małem šćerpowcu chódotowu pupku. Chódota płaśi pśi tom ako znamje zymy a jeje palenje dej wugnaśe złych duchow zymy zwóbrazniś. Cesto rejuju źiśi wjasele z palecymi gałuzkami w rukach wókoło wognja.

== Jatšowne rejtowanje ==

W Górnej Łužycy jo jatšowne rejtowanje na jatšownicy daloko a šyroko znaty nabóžny nałog, kenž pśiwabi kužde lěto wjele pśiglědarjow zbliska a zdaloko.
Wuchadnišćo jo wejsańska cerkwja. Tam dóstanu rejtarje wót faraja Bóža wobraź a pón wóbrejtuju na wupyšnjonych kónjach wóbejsne póli.
Ten ritual dej jsy dobre žni zwěsćiś.
 
== Jatšowna wóda ==

Jatšowny nałog, kenž  jo był hyšći až 1960 daloko rozšyrjony, jo chód pó jatšownu wódu.
W switanju jatšownice su źowća ze jsy z bańkami do žrědła šli, aby jatšownu wódu pócerali. Jo źowćam rozmjej pózdatnje pśerědnosć zlubowało, sebje doma z teju wódu myś.
Ale swójo wósebne gusło jo jatšowna wóda jano pón měła, gaž źowća njejsu na puśu k žrědłoju pówědali. Togodla jo był za njeplecnych pachołow wjeliki žort, źowća pśi tom wóbuzowaś.

== Jatšowny wogeń ==

Jatšowny wogeń pali w połnocy pśed jatšownicu pśisamem w kuždej jsy Dólneje Łužyce.
Se groni, šym wušej płomje se gyža, śim płodnjejša buźo zemja we wokolicy. W dnjach pśed wótpalenim zběra wejsańska młoźina wót kuždego dwóra paliwa a składa je na lichych pólach bliskeje jsy k wjelickemu šćepowcoju. Luźe muse sćepowc šćitaś, pśeto wón smějo akle połnoc paliś, ale młoźina ze susednych jsow rad wótpali jen pśedcasnje.
Na wjacor jatšownego wognja jo mimo togo za nałogom, až młoźina a tuchylu teke cełe familije se zgromaźiju wokoło małego wognja z muziku, piśoma žortom.
Ale hyšći něco drugego jo nałožne, rozmjej pósyny graś na drugem zajtšu, ako na pśikład zagródkojske źurja suseda kšadnuś a na bom pówjesaś abo do gata chytaś.

== Stajanje majskego boma ==

Na pśedwjacorje prĕdnego maja se staja na jsach Dólneje Łužyce majski bom – zwĕtšego na jsy abo na drugem lichem wejsańskem mĕstnje. Ten 15-20m wusoki pal njesmĕjo žednu škóru mĕś, pśeto howacej by mógali złe duchy abo chórosći tam pód škóru se chowaś a luźam a zwĕrjetam škóźeś. Wupyšnjony jo pal majskego boma mimo togo z pisanym bantatym wĕncom na wěrašce, kenž jo wejsna młoźina wił, a na wjerchu stój mała młoda brjaza, kótaraž dej jsy płódnosć za pśiduce źni pśinjasć. Majski bom dej rĕdny zeleny maj póstrowiś a wóbsejźi pó ludowej wĕrje wósebne šćitańske gusło za wjas. Młoźeńce muse majski bom zašćitowaś, pśeto jo nałog, až młoźina susedneje jsy co jen wotrĕś. To by rozmjej znaniło za wjas wjeliku njegluku. K swĕtkam se wóttwari majski bom zasej.
 
== Zabijanje kokota ==

Zabijanje kokota jo teke žnjowny serbski nałog.
Pśi tom nałogu se sedaju pśiglědarje na kólasu a wót wóbźělonych młoźeńcow jo jaden za drugim na rěźe. To znani, až wón musy na kólasu z wóbwězatyma wócyma a ze cepami nad ramju zukowy gjarncyk namakaś, pód kótaremž stój w źěrje z pisanymi bantami a kwětkami wupyšnjony korbik z kokotom (źinsa pak jano atrapa kokota).
Pón gólc musy cepy bricaś a tak gjarncyk trjefiś. Za to wón ma 3 wopyty. Gaž wón wóbej raza njetrjefi, wón zejgrajo. Dobywaŕ dóstanjo kokota.

== Łapanje kokota ==

Ten serbski žnjowny nałog se swěśi w awgusće pó žnjach a jo wóblubowany a znaty.
Pśi tom se stajaju na sćernišću z dubowym listom wupyšnjonu wrota. Njewóźenjone młoźeńce muse pśez wrota rejtowaś a wópytaś, głowu a wóbej kśidłe zabitego kokota wuryś, kenž górjejce na wrotach wisy. Komu se raźi głowu dóstaś, jo prědny žnjowny kral a kśidłe stej za drugego a tśeśego krala.
Kuždy kral a swój kóń dóstanjo pón cesny žnjowny wěnc z dubownym listom, kenž su źowća někotare dny pjerwjej gótowali. Mimo togo smějo kuždy kral sebje kralowku mjazy źowćami, kótarež serbsku swěźeńsku drastwu nose, wuběraś. Wótergi z wóbwězatyma wócyma. Z njeju wón pón rejujo. Pótom se wótměwa žnjowny pśeśěg pó jsy, pśi kótaremž prězy kapała źo, pón kralowki, pón krale na kónjach a slědkoju wuzbydne rejtarje.
Ten pśeśěg zwětśego kóńcy w gósćeńcu, źož se wjasele rejujo a pijo.
Kokot płaśi pśi tom zarědowanju ako symbol płódnosći, ale pó žnjach wón jo pśesłaby a pśestary a jo pótakem zgubił swójo gusło płódnosći za pśiduce lěto. Togodla wón se zarězujo, aby nowy młody kokot mogł swójo městno wóbsednuś.

== Janšojski bog / Źiśetko ==

W Slěpańskich strónach se nadejźo na serbskich źiśecych gódownickach město ruprajchta drugu zajmnu póstawu, rozmjej tak pómjenjone Źiśetko. To jo rědnje wupyšnjone źowćo w Slěpańskej naródnej drastwje, kenž wóbraźujo źiśi, ale teke wótergi dorosćonych.
W Janšojskich strónach psiźo k źiśam až do 12 lět pódobna póstawa, aby jich wóbdarjowała. Jej se groni Janšojski bog. Wóna jo pśecej to źowćo, kótarež ako pśiduca se ženi a pśězu spušći. Na pśězy wóna se pśigótujo a se wobleka. Jeje wóblico jo pśi tom zakšywane z gardinu a pisanymi bantami. Zwětśego wóna njamóžo za zakšywom nic njewiźeś a togodla se wjeźo wót pśewótnicowu.
Za tym, až źowća a gólcy su Janšojskemu bógoju něco zaspiwali, pśednjasli módlitwu abo pěseń, dóstanu połnu ruku słodkosćow.

== Camprowanje ==

Camprowanje se wótmĕwa pśed zapustom.
Wejsańska młoźina śĕga w pisanych kostimach pśez wjas a zastawa pśed kuždym dwórom za štucku a rejku. Za to wóni dóstanu jaja, tuk a pjenjeze za wjacorne rózwjaselenje. Nĕga pak su jano muske smĕli camprowaś. Tradicionelne kostimy, kenž su wóni tegdy nosyli, su byli na pśikład bośon, stara baba abo dwójne wóblico.

== Ptaškowa swajźba ==

Lĕcrownož ptaškowa swajźba jo górnoserbski nałog jo źinsa teke w Dolnej Łužycy pśedewšym pla małych źiśow wjelgin znaty a wóblubowany nałog. Źeń togo swĕźenja jo dnja 25ego januara. Jo tak, až małe źiśi staju talarje wen pśed wokna abo žurja a pó chylki tam namakaju wšakorake słodkosći abo małe pjacywa ako tradicionelne sroki, kenž stej starjejšej za nich na talarje półožyłej. Źiśi pak sebje mysle, až su to dary ptaškow, kenž se wuźĕkuju z tym za futrowanje w zymje. Pópšawna swajźba ptaškow, pśi kotarejž stej pó pówĕsću sroka njewjesta a wrón nawóźeń, se swĕśi w źiśownjach a nišych šulskich lĕtnikach pśisamem po cełej Łužycy ako mały swajźbarski pśeśĕg pśez wjas. Pśi tom nósy mały swajźbarski porik serbsku swajźbarsku drastwu a wuzbytne swajźbarstwo ma ptaškowe kostimy wóblacone. Dalšne swĕźeńske programy k ptaškowej swajźbje se wótmĕwaju mimo togo ako koncerty abo źiwadłowe graśa, tak na pśikład kuždolĕtnje pśi Serbskem ludowem ansamblu.

[[Kategorija:Serbstwo]]
