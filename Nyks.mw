[[Dataja: Burg Sagenpark 2.jpg|thumb|250px|Nyks - skulptura w parku w [[Bórkowy|Bórkowach]]]]
'''Nyks'''<ref>[http://dolnoserbski.de/ndw/pokaz/Starosta/nyks ''nyks'']</ref> a '''nykus'''<ref>[http://dolnoserbski.de/ndw/pokaz/Starosta/nykus ''nykus'']</ref>, we ''Słowniku dolnoserbskeje rěcy a jeje narěcow'' [[Arnošt Muka|Arnošta Muki]]: '''nyks''' a '''nykso'''<ref>[http://dolnoserbski.de/ndw/pokaz/Muka/nyks ''nyks'']</ref> jo mytiska bytosć, kotaraž jo znata pśedewšym we folkloru [[Słowjany|słowjańskich]] a teke germańskich ludow. Pla Serbow nyks jo teke znaty pod mjenim "wodny muž". 

Serby su se wšako nyksa pśedstajali. Na pśikład: ''(…) naraz jo pśipłuwał nykus. Wón jo měł cerwjeny kamzol a cerwjeny zec, zewšym jo był cerwjeny woblacony''<ref>W. Měškank (wub.), ''[[Plon na najśpje]]'', b. 12</ref>. Nyksa jo było lažko póznaś, dokulaž wón jo był mokšy: ''Raz jo jaden młody nykus z tymi wejsnymi gólcami sobu šeł źowćam na pśězu. Poznali su nykusa na tom, až wobrub jogo kapy jo spozy był mokšy''<ref>W. Měškank (wub.), ''[[Plon na najśpje]]'', b. 20</ref>. Su byli teke žeńske nyksy: ''jo pśišła nykusowa žeńska. Ta pak jo była ceła naga''<ref>W. Měškank (wub.), ''[[Plon na najśpje]]'', b. 35</ref>.
Nyksy su teke mógali źiśi měś: ''jadna źowka nykusa jo něga chójźiła do [[Brjazyna|Brjazyny]] na reju, źož jo měła lubego. Dłujko njejsu wěźeli, až wóna jadna nykusowka jo. Potom pak su ju póznali na mokšych wobrubkach''<ref>W. Měškank (wub.), ''[[Plon na najśpje]]'', b. 53</ref>.

Wó nyksach w serbskej ludowej wěrje jo pisał spisowaśel a ludowědnik [[Adolf Černý]] w knigłach ''Mythiske bytosće łužiskich Serbow'' (1893).

== Nožki ==
<references />

== Wotkaz ==
{{commonscat|Category:Vodyanoy}}

[[Kategorija:Etnologija]]
[[Kategorija:Serbstwo]]
