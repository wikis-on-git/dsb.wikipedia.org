'''Rěcywěda''' (linguistika) se zaběra ze systematiskim pśeslěźowanim pśirodnych rěcow a kak je luź wužywa. Rěcywěda ma wěsty system, w kótaremž móžomy wšakorake discipliny rozeznawaś. Linguistika wobstoj z [[fonetika|fonetiki]], [[fonologija|fonologije]], [[morfologija|morfologije]], [[syntaksa|syntakse]], [[semantika|semantiki]] a [[pragmatika|pragmatiki]]. W sorabistice rědujomy do toś togo systema teke [[etymologija|etymologiju]] a [[leksikografija|leksikografiju]].
Rěc ako system znamjenjow ma wšakorake kakosći, kenž móžoš na jadnotliwych rowninach rěcy pśepytowaś.


'''1. fonetika'''

We [[fonetika|fonetice]] pśepytujomy produkciju, kakosć a recepciju rěcnych zukow abo [[fon]]ow. To groni, fonetika pśeslěźijo zuki ako móžne produkty cłowjeskego rěcnego aparata njewótwisnje wót rěcy, ku kótarejž słušaju. Togodla stoj fonetika pópšawem zwenka rěcywědy, jo pak wažna ako zakład rěcow.

'''2. fonologija'''

We [[fonologija|fonologiji]] pśepytujomy zukowe mustry abo [[fonem]]y ako nejmjeńše wóznam rozeznawajuce jadnotki w rěcnych systemach. To groni, fonologija pśeslěźijo zuki pśi pósrědnjenju informacijow we wobłuku (jadneje) specifiskeje rěcy.

'''3. morfologija'''

W [[morfologija|morfologiji]] pśepytujomy słowa a jich źěle, kótarymž se groni morfemy. Morfologija pótakem pśeslěźijo, kak [[morfem]]y ako nejmjeńše wóznam nosece jadnotki słowa twórje.

'''4. syntaksa'''

W [[syntaksa|syntaksy]] pśepytujomy fraze a sady. To groni, syntaksa pśeslěźijo formalnu strukturu sadow. To jo, kak słowa twórje fraze a kak fraze twórje sady. Pśispomnjeśe: starogrichiske słowo "syntaxis" wóznamjenijo "pśirědowanje".

'''5. semantika'''

W [[semantika|semantice]] pśepytujomy rěcny wóznam. To groni, semantika pśeslěźijo wóznam morfemow, słowow, frazow a sadow.

'''6. pragmatika'''

W [[pragmatika|pragmatice]] pśepytujomy póžywanje rěcy. To groni, pragmatika pśeslěźijo wóznam, kenž jo zwězany z konkretnym wužywanim rěcnego znamjenja.

[[Kategorija:Rěcywěda| ]]

{{Link FA|bn}}
{{Link FA|gv}}
