[[Dataja:Via Regia und Via Imperii - hsb.png|thumb|upright=2.0|Běg Via regije pśez Europu]]
[[Dataja:Saxonia superioris lusatiae.jpg|thumb|Šlazyńska, Łužyca a Sakska w 17. lětstotku]]
[[Dataja:Polen am Brühl.jpg|thumb|Pólske wikowarje w Lipsku]]

'''Via regia''' (łatyński; „kralojska droga“) jo zapśimjeśe za stare mócnarstwowe drogi w [[Europa|Europje]]. Njejadna se pótakem wó wěstu drogu, ale wó družynu drogow, kótarež su byli pšawniski kraloju pśirědowane.

Nejznaśejša kralojska droga w [[Swěte romske mócnarstwo|Swětem romskem mócnarstwje]] jo wjadła wót [[Ryn]]a pśez [[Frankfurt nad Mainom|Frankobrod]], [[Lipsk]] a [[Budyšyn]] do [[Šlazyńska|Šlazyńskeje]]. Toś ten historiski puś jo až do źinsajšnego pód mjenim ''Via regia'' znaty.

== Wusoka droga wót Ryna do Šlazyńskeje ==
Via regia, kótaraž jo wjadła pśez [[Łužyca|Łužycu]], bu w lěśe [[1252]] k prědnemu razoju we wopismje [[Mišnjo|Mišnjańskego]] markgroba [[Hendrich III. (Mišnjo)|Hendricha III.]] ako ''strata regia'' naspomnjona, eksistěrowała pak južo wót 8. abo 9. lětstotka. W górnołužyskem granicnem wopismje wót 1241 jo wóna južo ako ''antiqua strata'' („Stara droga“) naspomnjona. Pó rozpaźe kralojskeje centralneje mócy w srjejźnej Nimskej zachopjeńk 14. lětstotka jo zgubiła swóju funkciju ako kralojska droga, tak až njegóźi se wót toś togo casa pšawniski južo wó „Via regiji“ powědaś. Njeglědajucy na ten jo mě drogi we wěstych stronach dalej wobstojało, zwětšego ako „Wusoka droga“. Droga jo něnto pód doglědom krajnych kněstwow stojała, kaž na pśikład [[Čechy|českich]] kralow w [[Górna Łužyca|Górnej Łužycy]] a sakskich kurwjerchow w srjejźnej Nimskej. Dla drogowych pśedpisow jo była Wusoka droga priwilegěrowana, tak až su směli se wěste produkty jano na toś tej droze pśewózowaś.

Droga jo měła wjeliku góspodarsku wažnosć za nadregionalne wikowanje a wuměnu wórow. Ze pódwjacora su pśišli [[Flandriska|flandriske]] płaty, z pódzajtša drjewo, kóžuchy, wósk a mjod a ze srjejźnych stron mjaz drugim [[Durinska|durinska]] [[:hsb:sywina|sywina]]<!--kak pśełožyś?-->, sol z [[Halle (Solawa)|Halle nad Solawu]] a sakske górnistwowe produkty. Via regia jo była teke direktny zwisk mjaz wažnyma nimskima wjelikowikowyma městoma [[Lipsk]] a Frankobrod. Cesto su wužywali teke wójska toś tu nadregionalnu drogu, tak až dojźo w jeje wokolinje k wšakim wjelikim bitwam, kaž na pśikład w [[Tśiźasćalětna wójna|Tśiźasćalětnej wójnje]] abo w [[Napoleonske wójny|Napoleonskich wójnach]]. Pó Napoleonowej pórazce a [[Wienski kongres|Wienskim kongresu]] jo zgubiła droga swój góspodarski wuznam, dokulaž su njebyli priwilegije sakskego wótstupjenja teritorijow dla južo źaržate.

Dalšnu funkciju jo měła Via regia za putnikowanje, wšako jo gusto identiska z [[Jakubowy puś|Jakubowym puśom]].

W lěśe 2005 jo pomjenjowała [[Europska rada]] kralojsku drogu za „europsku kulturnu drogu“. 2011 wugótował lichotny stat Sakska w [[Zgórjelc]]u krajnu wustajeńcu pód titelom „Via regia – 800 lět gibanje a zetkanje“. Lěto do togo organizěrował [[towaristwo Cyrila a Metoda]] na Chrósčanskej farskej łuce źiwadłowy kruch z mjenim „Via regia woła“.

=== Pśeběg Wusokeje drogi ===
Wusoka droga jo wjadła wót Ryna pśez Frankobrod, [[Hanau]], [[Gelnhausen]], [[Steinau an der Straße]], [[Neuhof pla Fuldy|Neuhof]], [[Fulda (město)|Fuldu]], [[Eisenach]], [[Erfurt]], [[Naumburg]], Lipsk, [[Grimma|Grimmu]], [[Großenhain]], [[Kinspork]], [[Kamjeńc]], Budyšyn, [[Lubij]] a Zgórjelc do [[Wrocław|Wrocławja]] a dalej pśez Šlazyńsku do pódzajtša.

Pódla Wusokeje drogi su wuwiwali se póbocne puśe, na kótarychž su spytali pśekupce popłatki a cła zalutowaś, kaž na pśikład „Dolna droga“, kótaraž jo wjadła wót Lipska pśez [[Torgawa]], [[Rukow]], [[Zły Komorow]], [[Grodk]] a [[Mužakow]] do Šlazyńskeje. Z tak pomjenjowanymi pśewódnymi stacijami pak su spytali, pśekupcow k wužywanju Wusokeje drogi nuzowaś.

=== Wusoka droga w Serbach ===
Wót Kamjeńca jo wjadła Wusoka droga pśez lěs k [[kloštaŕ Marijina gwězda|Marijinej gwězdźe]] a do [[Swinjarnja|Swinarnje]], źož jo był wótpócywanišćo. W [[Prěčecy|Prěčecach]] jo rěcku [[Carnica (rěka)|Carnicu]] pśeprěkował. Dalej jo wjadła pśez [[Smolicy]] dołoj do [[Žydow|Žydowa]] a na źinsajšnej Garbarskej droze zasej górjej, źož su mógli pśekupce pśez [[Šulerske wrota]] do města pśiś abo pśez Hornčersku gasu dalej do pódzajtša śěgnuś.

We wšakich městnach spominaju drogowe mjenja až do źinsajšnego na staru kralojsku drogu, kaž na pśikład Wusoka droga w Kamjeńcu.

== Wótkaz ==
{{Commonscat|Via Regia|Via regia}}
* [http://www.via-regia.org/ Via regia – kulturna droga Europskeje rady {{ref-de}}]

[[Kategorija:Wobchad w Sakskej]]
[[Kategorija:Łužyca]]
[[Kategorija:Srjejźowěk]]
