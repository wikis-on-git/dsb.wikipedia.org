'''Stopnjowa seś''' słužy jasnemu póstajenjeju dypkow na [[Rotaciska płonina|rotaciskej płoninje]] (na pś. [[kula]] abo [[elipsoid]]).

== Stopnjowa seś na kuli ==

Pódobnje kaž dajo se w rowninje [[pšawokutny koordinatowy system]] definěrowaś, dajo se teke na [[Kula|kulowem]] powjerchu take kśidno definěrowaś. To wobstoj z:
* [[Šyrinowy krejz|šyrinowych krejzow]]: Krejze, kótarež du paralelnje k [[Ekwator|ekwatorowej]] rowninje kule. Jaden z nich jo ekwator sam ([[wjeliki krejz]]), druge laže paralelnje k tomu k pódpołnocoju a pódpołdnjoju pśesunjone a budu pśecej mjeńše ([[Mały krejz|małe krejze]] kule).
* [[Dlininowy krejz|dlininowych krejzow]]: Toś te du wšykne wót [[Pol (geografija)|pola]] k poloju. Pótakem su wšykne dlininowe krejze wjelike krejze. Mimo togo stoje padorownje na wšych šyrinowych krejzach.
Wuměnjenje jo, až pola a srjejźišćo zemje su znate.

Šyrinowe a dlininowe krejze lice se w stopnjach:
* Šyrinowe krejze, zachopinajuce pla nul stopnjow na ekwatorje k pódpołnocoju a pódpołdnjoju '''(pó 90°)'''
* Dlininowe krejze, zachopinajuce pla wóznamjenjonego, pśipadnje póstajonego [[Nulowy meridian|nulowego meridiana]] k pódwjacoroju a pódzajtšoju '''(pó 180°).''' Toś ten liceński nałog jo na [[Kulowe koordinaty|kulowe koordinaty]] pódobny, kótarež su w matematice powšyknje nałog. Mimo togo ma wóno lěpšynu, až jo njewótwisne wót radiusa kule. Pśez pódawanje ''dlininy'' a ''šyriny'' jo kuždy dypk na kuli jasnje definěrowany.

== Stopnjowa seś na kórśe ==
''[[Geografiske koordinaty|Stopnjowa seś zemje]]'' dajo se pśi napóranju [[Kórta (kartografija)|geografiskeje kórty]] sobu na rownej kórśe zwobrazniś. We wótwisnosći wót wubraneje [[Kórtowa projekcija|kórtoweje projekcije]] zwobraznja se woko stopnjoweje seśi ako kwadrat, pšaworožk, trapec abo sektor krejza. 

Město stopnjoweje seśi móžo w kórtach teke drugi koordinatowy system ako linijowe kśidno zakreslony byś a dajo se teke za městne pódaśa wužywaś. Tak wužywa se na&nbsp;pś. wót wójarstwa tak pomjenjone [[Koordinatowy system UTM|UTM]]-kśidno ([[MGRS]]).

== Glědaj teke ==

* [[Geografiske koordinaty]]

[[Kategorija:Matematiska geografija]]
