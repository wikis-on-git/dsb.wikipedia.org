{{Zajmnostka - Grod
|Dolnoserbske mě      = Grod Lemberk
|Originalne mě        =  Zámek Lemberk
|Wobraz             = Zámek Lemberk - celek (3).JPG
|Wopisanje wobraza     = Grod Lemberk, cełkowny naglěd 
|Šyrokosć wobraza      = 
|Kraj                  =  Česka
|Mě połoženja          = Wjas
|Połoženje             =  Lvová pla [[Jablonné v Podještědí]]
|Koordinaty              = 
|Załožaŕ              =  Havel z Lemberka
|Prědne naspomnjenje       =  1244
|Załoženje               =  w XIII. lětstotku
|Daty załoženja           = 
|Zachopjeńk twarjenja    = 
|Kóńc twarjenja = 
|Tuchylny status      = Městno za wustajenja, koncerty a źiwadłowe pśedstajenja
|Tuchylny staw   = renowěrowany
|Webowe sedło                    = 
|Commons                 = 
}}
Grod '''Lemberk''' stoj na wušynje nad dołom Panenskeje rěcki (česki: Panenský potok) pla jsy Lvová, njedaloko pódpołnocnočeskego města [[Jablonné v Podještědí]] (nimski: Deutsch-Gabel).

==Stawizny==
Jogo pśedchadnik jo był srjejźowěkowy grod, załožony snaź we 40. lětach 13. lětstotka ako stražna pśigranicna twardnica na pśekupnej droze z Čech do Žytawy. Mě groda, kótaregož eksistenca jo prědny raz w lěśe 1244 dokłaźona, bu wót rodowego znamjenja Markwartičanow, kótarež jo była lawica, wótwóźone. Załožaŕ groda jo był nejskerjej Havel z Lemberka, kenž k prědnym wósobinam na kralojskem dwórje [[Wjacław I.|Wjacława I.]] a [[Přemysł Otakar II.|Přemysła Otakara II.]] jo słušał a był wuznamna zepěra cerkwje w Čechach. Pśi wójnje Wjacława I. na [[Morawa|Morawu]] jo zeznał swóju pśichodnu manźelsku [[Swěta Zdźisława|Zdźisławu]], kótarejež nan jo był morawski magnat Přibyslav z  Křižanova, kněz na Veveří a [[Brno|Brnje]]. Jeje maś Sibylla, jadna z dwórjankow kralowki Kunhuty, jo załožyła kloštaŕ we Žďáru nad Sázavou. Pó ženi z Havelom pśesedliła [[Swěta Zdźisława|Zdźisława]] na Lemberk a zgromadnje z nim wobźěliła se na natwari města [[Jablonné v Podještědí|Jablonné]] kaž teke na załoženju tamnjejšego kloštra. Wóna jo měła dwě góleśi (Havela, kótaryž skóro jo wumrěł a Margaretu) a pokazował w tej dobje njewšedne socialne zacuśe: z financielnymi srědkami a swójskim źěłom pódpěrował kloštarski hospital a chudobnicu. Pó pśeslěźenju jich śělnych<!--? kosćowcowych--> zawóstankow jo starstwo 30-35 lět dośěgnuła a wumrěła pó wšym zdaśu na tuberkulozu krotko pśed lětom 1252; jeje rownišćo jo w katedrali [[Swě. Ławrjenc|Swj. Ławrjenca]] a [[Swěta Zdźisława|Swj. Zdźisławy]] w [[Jablonné v Podještědí|Jablonné]]. Jeje dobrośelske statki su se z legendami stali a wóna bu w lěśe 1995 ako swěta narjacona.

Kněze z Lemberka su grod až do kóńca 14. lětstotka źaržali, gaž jogo wobsejźaŕ Hašek z Lemberka, kótaryž Korlu IV. na jogo diplomatiskich drogowanjach do cuzbnicy dopśewójźił. Za cas wobronjonych zwadow [[Wjacław IV.|Wjacława IV.]] z śeśkom [[Jošt Morawski|Joštom]] dojźo ku konfliktoju mjaz Hašekom a Janom z [[Wartenberg|Wartenberga]], pśi kótaremž bu Lemberk w lěśe 1398 woblěgowany a pó wšom zdaśu teke dobyty. Pó Hašekowej smjerśi wokoło lěta 1400 se grod do wobsednistwa Wartenbergčanow dosta. Slědny z nich, [[Jan Chudoba z Ralska]], jo był za cas [[Husity|husitskich wójnow]] na zachopjeńku pśiwisnik [[Siegismund|Siegismunda]], ale w lěśe 1428 pśejźo na stronu husitow a přija na Lemberk husitsku wobsadku. Daniž pó bitwje pla [[Lipany|Lipan]] wšak njenastał pokoj w tudejšej stronje. Na někotarych grodach, na pśikład na njedalokem [[Stary Falkenburk|Starym Falkenburku]], su wóstawali husitske wobsadki, kótarež rubjažne wupady do wokoliny pśewjedowali. Sami Wartenbergarje su pśewjedowali ceste wupady do [[Łužyca|Łužyce]] a [[Berkojo z Duby]], kótarymž Lemberk  wót 30. lět 15. lětstotka słušał, su wójowali zasej ze sakskimi wjerchami. W 70. lětach 15. lětstotka kupi [[Jan z Elsnic]] Lemberk, kenž wóttudy rubjažne wupady do [[Łužyca|Łužyce]] pśewjedował. Pó jogo smjerśi su se wobsejźarje cesto wótměnjali, pó zdaśu bu togodla dosć zapusćony. Gaž jo w lěśe 1518 [[Górna Łužyca|górnołužyski]] [[bogot]] [[Wilhelm z Illburga]] lemberkske kněstwo kupił, su byli ze šesć jsow na kněstwje jano dwě wobsedlone. K wóžywjenju góspodarstwa a z tym teke cełego kněstwa až pó lěśe 1550, gaž jo Wilhelmowy gibaty pśichodny syn [[Hendrich Kurcpach]] z [[Trachenberg|Trachenberga]] Lemberk zderbnuł. Ten da srjejźowěkowej twardnicy teke pśez nowe pśitwarki a pśipšawił [[renesansa|renesansny]] charakter kněskego sedła a srjejźišća góspodarstwa. W lěśe 1581 su pśewzeli [[Berkojo z Duby]] znowa grod, ale pó smjerśi Hendricha Berki bu kněstwo [[Vratislav z Donína|Vratislava z Donina]] pśedane, kótaremuž njedaloke [[Grabštejn|grabštejnske]] kněstwo słušał. Rod [[Donín|Doninow]] pak jo cełu stronu až do kóńca [[tśiźasćalětna wójna|tśiźasćalětneje wójny]] wobkněžyli, gaž jich wobsednistwa pó konfiskaciji wót Běłeje Góry 1623 kejžorskej kronje pśipadny. Skóro pó tom jo kupił [[Albrecht z Waldstejna]] lemberkske kněstwo a pó jogo namócnej smjerśi w lěśe 1634 nabył jo [[Jan Rudolf Breda]]. Za njogo a jogo syna Christof dojźo pó lěśe 1660 k [[barok|baroknemu]] pśetwarju groda pó planach italskego architekta [[Nicola Sebregondi]]. Srědki za te droge twarje su nabywali cesto pśez njezmilne póstupjenje napśeśiwo njewólnikam, což w lětoma 1679 a 1680 k burskim zběžkam wjeźo. Bury su wusłali nejpjerwjej pósłaństwo ku kejžoroju [[Leopold I.]], ale gaž bu na pógnuśe Christofa Bredy w [[Praha|Praze]] łapjona, wótpokazali wejsanarje robośiś. Někotary cas se drje w lěsach schowali, ale gaž su byli zasej na swóje byśa wrośili, buchu wjednicy zběžka do jastwa stysknjeni a zbytne su musali zlubjenje pósłušnosći złožyś. W lěśe 1726 jo kupił [[Filip Josef Gallas]] Lemberk, kenž tegdy južo na pódpołnocy [[Čechy|Čech]] [[Frýdlant|Frýdlant (Friedland)]], [[Liberec|Liberec (Reichenberg)]] a [[Grabštejn|Grabštejn (Grafenstein)]] wobsejźeł.

Ale daniž pótom na kněstwje pokoj njejo był. Za cas [[sedymlětna wójna|sedymlětneje wójny]] wobsajźił w lěśe 1758 [[Pšuska|pšuske]] wójsko [[Jablonné v Podještědí|Jablonné]] a Lemberk a w groźe bu wójskowy lacaret pśipšawjony. W lěśe 1775 bu Lemberk pśez zběžkarskich rólnikow poškodźeny a w awgusće 1813 bu zasej pśez [[Napoleon|Napoleonowe]] wójska wobstśělował. [[Clamm-Gallasojo]] su źaržali Lemberk až do zachopjeńka 20. lětstotka, gaž jen slědnym zemjańskim wobsejźarjam, [[Auerspergenjo|Auersperganjam]], pśedali. Te su dali w lětach 1904-10 znowa interjer pśipšawiś, kótarychž stukowe wupyšnjenje tegdy [[Jablonné v Podještědí|jablonski]] tśasaŕ a stukater [[Jan Dukat]] wuspěšnje renowěrował. Grod jo był pótom až do lěta 1941 wobydlony, gaž jo nacistiske zastojnstwo jen zabrało. Pó lěśe 1945 pśejźo Lemberk do swójstwa stata, w lěśe 1951 buchu w nim wustajenja muzeja za bydlensku kulturu 15.-19. lětstotka zaměstnjene. Lěta njezdźaržany objekt se wšak wupśestrěte pórěźenja wunuźi, tak až wót lěta 1976 bu grod zawrjeny a jo akle wót njedawnego zasej zjawnosći pśistupny. Źinsa stej na Lemberku wustajenje swětowego modernego wuměłskego [[škleńčerstwo|škleńčerstwa]] a wustajenje, pósćone [[Swěta Zdźisława|Swě. Zdźisławje]], zaměstnjonej. Mimo wobglědanjow tu teke koncerty a źiwadłowe pśedstajenja wótměwaju.

[[Wobraz:lembwez.jpg|right|250px|Póglěd na wěžu groda Lemberk]] 
== Architektura==
Spócetnu pódobu groda z 13. lětstotka njeznajomy, dokulaž bu pśez pózdźejše pśetwari pó źělach změnjona. Na grodojskem skalnem wustupku, šćitanem ze tśich bokow pśez nagłe nakłoni, stoj źinsa styrikśidłowy dwójoetažowy twar z dwórom, pśistupny pó wuskej šyji, šćitane pśez tśi wrota z dwěma, spócetnje padajucyma mostoma. Prěnje wrota, zatwarjone do wobgroźeńskeje murje, su ze ranego [[barok|baroka]]. Za nimi pókšacujo zastupny puś wokoło [[renesansa|renesansneho]] domika wrotarnje ze 16. lětstotka k drugim, [[renesansa|renesansnym]] tormowym wrotam ze šynźelowym kšywom ze cybulami a [[słyńcny zeger|słyńcnym zegerom]] nad [[portal|portalom]]. Wóttudy se pśez zasypanu groblu k tśeśim wrotam, kótarež jo w rožku grodojskego twarjenja zatwarjone a narowno na grodojski dwór wjeźo. Na lěwem boku stoj [[gotika|gotiski]] grodojski torm, kótaryž jo nejstaršy źěl groda a ze 14. lětstotka póchada. Pśi pózdźejšych pśipšawach bu pśez stołpowu chódbu zakóńcona a z blachowej helmowej cybulojtej kupolu z lěta 1754 zakšyta. Pód tormom jo na dworje [[barok|barokna]] wikowanišćowa studnja. Źinsajšnu pódobu dosta Lemberk něgdy mjaz lětami 1560-1580, gaž bu na městnje spócetnego wobtwarźenja pódzajtšne kśidło groda wutwarjone a pśez jogo zwězanje ze pódwjacornym kśidłom jo był grodojski blok wokoło dwóra wótzamknjony.

Pó nastupje Bredow, kótarež pó wšom zdaśu chcychu z Lemberka rodowe sedło wutwóriś, jo był grod z interjerom [[barok|baroknje]] pśipšawjony. Wót zachopjeńka 18. lětstotka jo był Lemberk nakrajny grod, na kótaremž se wušnosć jano pśi góźbje wobźaržował. Źěk tomu njedojźo južo w 18. a 19. lětstotkoma k wětšym twarskim zapśimnjenjam a Lemberk wobchowa se tak cełkownje swóju ranobaroknu pódobu. W pódpołnocnem kśidle groda jo nastał pśez zwězanim dweju etažowu wjelika žurla (teke Ryśarska žurla pomjenjowana) z bogatymi stukami, styrjomi wjerchowymi mólbami a 16 [[fresko|freskami]] ze scenami z [[tśiźasćalětna wójna|tśiźasćalětneje wójny]]. Te wšak póchadaju ze 17. lětstotka, ale w 19. lětstotku buchu pśez pśemólowanje wótgódnośone. W susedstwje zastupneje torma jo grodojska kapałka z 2. połojcy 17. lětstotka, bogaśe wozdebjena ze ranobaroknej stukaturu a wjerchowymi mólbami. W kapałce jo tejerownosći dotychměst funkcioněrujucy orgelowy pozitiw z lěta 1723. W pódwjacornem kśidle jo rozćěgnuła [[renesansa|renesansna]] jědźernja, mjenowana Bajkowa žurla pó kasetowym wjerchu, w kótaregož 77 pólach su sceny z [[Ezop|Ezopowych]] bajkow mólowane, kótarež z doby wokoło lěta 1610 póchadaju. We pódzajtšnem kśidle su styri dalše rumnosći z bogatymi wjerchowymi stukaturami, wobnowjonymi w prědnem lětdźesatku 20. lětstotka. W pśizemskej etažy pód tormom jo rumnosć t. mj. carneje kuchnje z wugótowanim ze 17. lětstotka.

[[Wobraz:lemdom1.jpg|left|250px|Tykowana chěža na groźe Lemberk]]
W pśedgroźe, zwenka areala groda stoje tśi jadnoetažowe [[pachany dom|pachane domy]] ze 17. lětstotka pódla sebje. Dom z cysłom 5 jo spócetny gósćeńc z rumnej wjelbowej pincu z lěta 1680. Dalej do krotkowjacornego směra stoj mały jadnoetažowy ranobarokny grod Bredowskich z kamjentnym portalom (domowe cysło 11), natwarjony pó lěśe 1674. [[Wobraz:lemdom2.jpg|right|250px|Bredowski grod]]Za nim jo rozćěgnuła zagroda, do kótarejež se pśez portal ze znamjenjom Bredow zastupi. Na kšomje zagrodneje terasy su [[torso|torsa]] [[mytologija|mytologiskich]] póstawow rozdźělnego póchada a [[barok|barokne]] plastiki pśipisowane [[Maćij B. Braun|Maćijoju B. Braunoju]]. W parku su teke dwě fontanje ze 17. a 18. lětstotka. Nawězujuca šćitana lipowa aleja wjeźo k wobhrodźenemu bywšemu małemu kjarchoboju z njewobchowanej '''Zdźisławinej kapałku''' z tormikom a narownikami. Dalšej dwě šćitanej aleji stej pód wušynu pla jsy Lvová. Na wušynje we wokolinje groda a pśedgroda su plastiki wót tśasarjow ze wšych kutow swěta rozchytane, kótarež se na Lemberku na wjacorych tśasarskich zmakanjach wobźěluju. [[Wobraz:lemzorlo.jpg|left|182px|Pawiljon na Zdźisławinym žrědłyšku]]Pód wušynu pśi puśu do [[Jablonné v Podještědí|Jablonnego]] jo glědane žrědło "dobreje wódy", pomjenjowany '''Zdislavina studánka''' (dolnoserbski: Zdźisławine žrědłyško). Wupyšnjenje jo [[empire (stil wuměłstwa)|empirowy]] pawiljon z wósym [[Toskana|toskanskimi]] słupami, natwarjony w lěśe 1862. Wušyna pód grodom ma poměrnje bogate historiske pódzemje. W [[pěskowc|pěskowcowych]] skałach podłu gatow we jsy pód grodom su wšake piwnicy, z kótarychž někotare statne kubło wužywa. Pó rozćěgnjenju nejwětše su piwnicy na městnje wótterganeje kněskeje piwarnje, wótrywane w źewjeśźasetych lětach 17. lětstotka. Wósebnosć jo, až se w pódzemju teke pśewažny źěl technologije piwarnje inkluziwnje warjernje namaka. Zajmowy jo teke w skale wobtśasane wódne pódkopki ze žrědłom. Pód grodom samym lažy teke 35 m dłujke pódkopki, w kótarychž bu zelezowa ruda wudobyta. Snaź su wjedowalo rowno młogolicbne prózdnicy k nastaśu powěsćow wó tajnych chódbach a chowankach, bźez kótarychž se Lemberk južo njegóźi pśedstajiś.


''Tekst toś togo nastawka jo pśełožk weboweje strony wó groźe Lemberk na http://www.luzicke-hory.cz z češćiny. Wobrazy tohorunja z teje eksterneje weboweje strony póchadaju. Wózjawjenje jo se z dowolnosću awtora českego originala stał.''


==Glědaj teke==
*[[Swěta Zdźisława]]

==Eksterny wótkaz==
*http://www.luzicke-hory.cz

[[Kategorija:Grod w Českej]]
