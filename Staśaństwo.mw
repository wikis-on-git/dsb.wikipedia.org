[[Dataja:Biometrie reisepass deutsch.jpg|thumb|[[Drogowański pas]] zwězkoweje republiki [[Nimska|Nimskeje]]]]

'''Staśaństwo''' jo juristiska pśisłušnosć pśirodneje wósoby k jadnomu [[stat]]oju, z kótarejež wuchadaju wěste bergaŕske pšawa a winowatosći. Jadnotliwc pśisłuša pótakem pšawniskemu zgromaźeństwu staśanow. Staśaństwo jo we wětšynje krajow njewótwisne wót etniskeje pśisłušnosći abo [[narodnosć]]i, na pśikład su [[Serby]] zwětšego nimske staśanje, pótakem Nimce w pšawniskem zmysle.

Kuždy stat ma swójske kazni, kótarež rěduju dobyśe a zgubjenje swójogo staśaństwa. W [[Nimska|Nimskej]] wupóžycujo se staśaństwo zwětšego pśez naroźenje a wótwisnje wót staśaństwa staršeju, abo teke pśez zadomjenje wukrajnikow.

Staśan ma wósebne pšawa, kaž na pśikład pšawo na lichotne drogowanje abo w [[demokratija]]ch [[wólbne pšawo]]. Na tamnem boku ma teke wěste winowatosći, kaž na pśikład [[woborna winowatosć|wobornu winowatosć]] abo dawkownosć.

Staśaństwo dokumentěrujo se na oficielnych dokumentach, na pśikład na [[drogowański pas|drogowańskem pasu]] abo na [[personalny wupokaz|personalnem wupokazu]]. W někotarych krajach – pśedewšym w něgajšnych socialistiskich statach – jo teke narodnosć do dokumentow zapisana.

Jadnotne nimske staśaństwo wobstoj akle z lěta [[1934]]. Pśed tym su měli nimske kraje – na pśikład [[Sakska]] a [[Pšuska]] – swójske staśaństwa. Lěcrownož jo měła [[NDR]] teke swójske staśaństwo, su płaśeli wšykne bergarje z perspektiwy zwězkoweje republiki ako nimske staśanje. 

Pśi rozpadnjenju statow (na pśikład [[Sowjetski zwězk|Sowjetskego zwězka]] abo [[Jugosłowjańska|Jugosłowjańskeje]]) móžo w někotarych padach k problemam dojś, njedostanu-li wšykne něgajšne staśanje staśaństwo jadnogo z naslědnych statow. To jo se w jugosłowjańskem pśikłaźe pśedewšym [[Romojo|Romam]] stało, z kótarychž su byli pótom mnozy bźezstatne.

Napśeśiwny pad su luźe z wšakimi staśaństwami – zwětšego jadna se wó [[dwójne staśaństwo]] něgajšnych pśidrogowarjow, pótomnikow tych pśidrogowarjow abo bergarjow [[Europska unija|Europskeje unije]], kenž su se w drugem kraju zasedlili. Za bergarjow drugich cłońskich statow EU jo dwójne staśaństwo w Nimskej zasadnje dowólone, za tamnych (na pśikład [[Turki|Turkow]] w Nimskej) wobstoje wěste wobgranicowanja.

== Wótkaz ==
* [http://www.bundesregierung.de/Webs/Breg/DE/Bundesregierung/BeauftragtefuerIntegration/Staatsangehoerigkeit/_node.html Informacije zwězkowego kněžarstwa wó staśaństwje] {{ref-de}}

[[Kategorija:Stat]]
