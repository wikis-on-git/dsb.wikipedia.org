[[Dataja:Small_and_great_circles_3d.png|thumb|250px|Mały krejz (módry) a wjeliki krejz (cerwjeny)]]
Pód '''małym krejzom''' rozměju se te [[Krejz (geometrija)|krejze]] na [[Kula|kulowem]] powjerchu, kótarychž rowniny ''nje''wopśimuju srjejźišćo kule.

Mě „małe krejze“ jo se ako napśeśiwne k „[[Wjeliki krejz|wjelikim krejzam]]“ napórało, kótarychž rowniny wopśimuju srjejźišćo kule a kótarež wopśimuju wšykne tak wjelike ako móžno krejze na [[Kulowy powjerch|kulowem powjerchu]].

Nejwažnjejše '''małe krejze''' su
* [[Šyrinowy krejz|šyrinowe krejze]] (konstantna [[Geografiska šyrina|geografiska šyrina]]) a
* [[Krejz zdalonosći|krejze zdalonosći]] (krejze z jadnakeju zdalonosću k datemu dypkoju).
Ale ''nje''góźe se za [[Trigonometrija|trigonometriske]] woblicenja. Za jich formule muse se bźez wuwześa '''wjelike krejze''' wužywaś – na pśikład [[Meridian (geografija)|meridiany]] abo „[[Ortodroma|ortodromy]] (nejkrotše zwězujuce linije mjazy kulowymi dypkami)“. Tśirožk z takich wjelikich krejzow groni se pó swójich nejwažnjejšych nałoženjach [[Astronomiski tśirožk|astronomiski]] abo [[nawtiski tśirožk]], pomjenjujo se pak teke pó swójich rožkowych dypkach ''tśirožk pol-cenit-gwězda''.

[[Sferiska trigonometrija]] wužywa małe krejze jano za póstajenje měrjeńskich wjelikosćow a kutowych wótstawkow. Wóne su [[geometriske městna]] jadnakich zdalonosćow wót jadnogo wuchadnišća – na pśikład pśi analyzy [[Seismiska žwała|žwałow zemjerdžanjow]], w [[Nawigacija|nawigaciji]] abo za měrjenje [[Wusokostny kut|wusokostnego kuta]] [[Gwězda|gwězdow]]. Na pśikład laže wšykne dypki zemskego powjercha, na kótarychž pokazujo se gwězda w tej samskej wusokosći ''h'', na małem krejzu wokoło „wobrazowego dypka“ gwězdy (źož stoj w [[Cenit|ceniśe]]). Mały krejz, kótaryž słuša k toś tej měrjeńskej wjelikosći ''h'' ma radius 90°&nbsp;−&nbsp;''h'', což teke wótpowědujo [[Cenitowa distanca|cenitowej distancy]]. Toś ta wjelikosć wustupujo ako ''bok'' (w stopnjach pódana distanca) w nawtiskem tśirožku, a to mjazy ''gwězdu'' a ''cenitom'' (městno wobglědowarja).

[[Kategorija:Krejz]]
[[Kategorija:Matematiska geografija]]
