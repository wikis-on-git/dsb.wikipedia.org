[[Dataja:WorldMapLongLat-eq-circles-tropics-non.png|thumb|440px|Swětowa kórta z cerami za geografiske šyriny a dlininy w [[Kartografiska projekcija|projekciji]] Eckert-VI]] 

Z '''geografiskimi koordinatami''' ([[geografiska šyrina]] a [[geografiska dlinina]]) dajo se połoženje dypka na [[zemja|zemi]] wopisaś. Zemja rozdźělujo se pśi tom do 360 stopnjow dlininy a 180 stopnjow šyriny. [[Geografiska dlinina|Stopnje dlininy]] běže pśez [[Pódpołnocny pol|pódpołnocny]] a [[pódpołdnjowy pol]], [[Geografiska šyrina|stopnje šyriny]] paralelnje k [[Ekwator|ekwatoroju]].

== Koordinatowy system ==
[[Dataja:Geographic coordinates sphere.svg|thumb|Geografiske koordinaty na kuli]] [[Stopnjowa seś]] zemje jo myslony koordinatowy system na pówjerchu zemje z pšawokutnje prěcecymi se stopnjami dlininy a stopnjami šyriny. Słužy geografiskemu [[Póstajenje pozicije|póstajenjeju pozicije]], to groni, póstajenjeju swójskego stojnišća. Stopnje šyriny lice se pśi tom wót [[Ekwator|ekwatora]] sem, pola lažytej pla 90° pódpołnocneje resp. pódpołdnjoweje šyriny, stopnje dlininy lice se wót pśipadnego [[Nulowy meridian|nulowego meridiana]] na pódzajtšo a pódwjacor, až do pó 180°. Póstajenje kutow jo napśeśiwo systemoju [[Kulowe koordinaty|kulowych koordinatow]] zwuconemu w matematice.

Do zachopjeńka 20. stolěśa su w rozdźělnych krajach rozdźělne nulowe meridiany nałog byli (na&nbsp;pś. [[Ferro-Meridian]] wót [[El Hierro]] a [[Parisowy meridian]]), źinsa wužywa se swětodaloko [[Royal Greenwich Observatory|Greenwichowy meridian]] (gwězdarnja w [[London]]je).

Pśi dokradnem póstajenju pozicije dej se na to źiwaś, až zemja njejo kula, ale pśibližnje [[elipsoid]], což by mógło pśesunjenja městnow wó až k 20 km wustatkowaś. Teke mógu geografiske koordinaty, pó kraju, rozdźělne póśěgowe systemy měś, kótarychž [[Referencny elipsoid|referencne elipsoidy]] su regionalnemu póloju śěžnosći ([[Geoid]]) pśiměrjone. Mjazynarodnje wužywa se źinsa zwětšego [[World Geodetic System 1984]] (WGS84).

== Kórty ==
W 18. a 19. stolěśu su geodety wětše regionalne wótchylenja [[Zemska pódoba|zemskeje pódoby]] wót ''idealnego elipsoida'' pśez to wurownowali, až wóne su we wótpowědnych stronach ''[[nejlěpjej pśizamknjecy se elipsoid]]'' wulicyli, aby se derje na pówjerch zemje we wótpowědnych stronach "zlagnuł". Srjejźišćo takego elipsoida njejo se z masowym srjejźišćom zemje kšyło, wobwjertna wós wšak jo paralelnje k zemskej wósy. Koordinatowy system jo w pśirownanju k drugim takim elipsoidam "pśesunjony" a "zekśiwjony". Tak su źasetki geodetiskich systemow (póśěgowych systemow za kórty) nastali. Z wuwijanim [[Global Positioning System|satelitoweje nawigacije]] jo se dejał swětodaloko jadnotny system napóraś, něntejšny [[WGS84]].

W zemskich abo mórskich kórtach, kótarež bazěruju skoro pśecej na pjerwjejšnych systemach, by mógło pódaśe we wopacnem póśěgowem systemje (na pś. zapisowanje GPS-pozicije) zmólku wjele stow metrow zawinowaś, jolic referencny elipsoid (teke [[Geodetiski datum|kórtowy datum]], póśěgowy 
system) pódaśa njejo ten samki ako ten kórty. Togodla ma se pśi dokradnych koordinatowych pódaśach (zaspomnjeńka: lěpše ako 1&nbsp;km abo lěpše ako 1 wobłukowa minuta) póśěgowy system pśidaś.

Koordinaty daju se z pomocu gódneje transformaciskeje softwary z jadnogo systema do drugego pśelicyś. Taka softwara musy parametry wopśimjeś, kótarež definěruju wótchylenje póśěgowych systemow jadnogo wót drugego resp. wót WGS84 z tak wusokeju kaž móžno dokradnosću.

=== Lětarstwo a nawtika ===
Dokradnjejše poziciske pódaśa su trěbne w [[Lětarstwo|lětarstwje]] a [[Nawtika|nawtice]]. How pódawaju geografisku šyrinu a dlininu w stopnjach a [[Wobłukowa minuta|wobłukowych minutach]], na&nbsp;pś. [[Zugspitze]] Lat&nbsp;=&nbsp;47°&nbsp;25’&nbsp;N abo pódpołnocneje šyriny, Lon&nbsp;=&nbsp;010°&nbsp;59’&nbsp;E abo pódzajtšneje dlininy.
* Wobłukowe minuty rozrěduju se decimalnje dalej.
* Pó DIN 13312, płaśiwy za lětarstwo a namórnistwo, skrotcujo se geografiska šyrina z ''Lat'' abo staršej z φ, geografiska dlinina z ''Lon'' abo λ. ''B'' a ''L'' njewótpowědujotej normje.
* Šyrinowa minuta wótpowědujo na pówjerchu zemje cerje wót 1,852&nbsp;km a definěrujo dłujkosć [[Mórska mila|mórskeje mile]].
* Cera, kótaraž wótpowědujo dlininowej minuśe, jo na ekwatorje teke 1,852&nbsp;km, pómjeńšujo se wšak do pola z [[Sinus a kosinus|kosinusom]] geografiskeje šyriny až na nul. Wóna jo pótakem ''wót šyriny wótwisna''. W Europje lažy cera mjazy 1,0&nbsp;km a 1,5&nbsp;km (glědaj teke [[wótšyrjenje]]<ref>Pśełožowańske naraźenje, glědaj nimski terminus [[:de:Abweitung|Abweitung]]</ref>).

=== Rozměrjenje kraja ===
W [[Rozměrjenje kraja|rozměrjenju kraja]] su dokradnosći na centimetry póžědane – togodla njedosega pódaśe we [[Wobłukowa sekunda|wobłukowych sekundach]], dokulaž jadna wobłukowa sekunda (1″) wótpowědujo pśibližnje 31&nbsp;m (šyrinowe pódaśe) resp. 20&nbsp;m (dlininowe pódaśe w Europje). W Nimskej jo se dotychměst połoženje [[Kšuty dypk|kšutych dypkow]] na milimetry dokradne ako [[koordinata Gauß-Krüger]], póśěgowane na [[Besselowy elipsoid]] pódało, resp. na stronach [[Nimska demokratiska republika|NDR]], wót 1950ych lět, póśěgowane na [[elipsoid Krassowski]]. Wót 1990ych lět pśewjeźo se pśestajenje na [[UTM-Koordinatensystem|UTM-koordinaty]] w [[ETRS89]]-systemje, póśěgowane na [[GRS80]]-elipsoid.

== Pśirodne, astronomiske, elipsoidiske, geodetiske koordinaty ==
Pśirodne koordinaty (astronomiska šyrokosć φ a astronomiska dłujkosć λ) daju se pśez [[astronomiske póstajenje pozicije]] zwěsćiś. Póśěguju se na napšawdny [[lotowy směr]] pśi měrjeńskem dypku. [[Elipsoidiske koordinaty]] (B, L – teke geodetiske koordinaty pomjenjone) póśěguju se na směr [[Normala|normale]] wužywanego referencnego elipsoida. Diferenca mjazy lotowym směrom a elipsoidoweju normalu jo zwětšego mjeńša ako 10″ a groni se [[lotowe wótchylenje]]. Zwětšego njeběžy daniž lotowy směr daniž elipsoidowa normala pśez srjejźišćo zemje.

Jolic stajaju se jano snadne wupominanja na dokradnosć, na&nbsp;pś. pśi zwobraznjenjach kórtow we wjelgin małych měritkach, pśibližujo se zemske śěleso za zjadnorjenje pśez kulu. W toś tom paźe wótpowědujotej geografiska šyrina a dlinina [[Kulowe koordinaty|kulowym koordinatam]]. Jano pótom jo šyrina kutow w srjejźišću zemje mjazy ekwatorom a pytanym dypkom.

== Stawizny ==
''Rozdźělenje do stopnjow'' ako rozdźělenje [[Kut|połnokuta]] krejza do 360° źo na astronoma [[Hypsikles z Alexandrije|Hypsiklesa z Alexandrije]] („Anaphorikos“, 170 př.Chr.n.) a [[Hipparch z Nikaia|Hipparcha z Nikaia]] (190–120 př.Ch.n.) slědk.

Južo [[Claudius Ptolemeus]] jo w swójom źěle [[Geographike Hyphegesis]] wokoło 150 pó Chr.n. stopnjowu seś ze stopnjami dlininy a stopnjami šyriny wužył. Jogo nulowy meridian jo był až do 19. stolěśa zwětšego wužyty [[Ferro-Meridian]] pśez nejpódwjacornjejšy zemski dypk, kótaryž jo tegdy znaty był. Dla wjele pśemałeje kalkulacije zemskeje wobměry (neźi 30.000 km město 40.000 km) njewótchylaju jogo pódaśa ku geografiskej dlininje wó 18°3', ale w srjejźnej Europje wó wěcej ako 24° wót togo, kótaryž póśěgujo se na [[Nulowy meridian|Greenwich]]. Jogo pódaśa wó šyrinje laže z njejasnych pśicynow nad korektnymi.<ref>[http://penelope.uchicago.edu/Thayer/E/Gazetteer/Periods/Roman/_Texts/Ptolemy/2/10.html Claudios Ptolemaios: Geographike Hyphegesis, kap. 10. Germania Magna (Pśirownaj stopnjowe pódaśa z tych źinsajšnych kórtow)]</ref> Na jadnom boce pasujo k pśemałemu zemskemu pśerězkoju Ptolemeusa, na drugem boce by dejało, pśi jogo pśemało wuliconem wótstawku mjazy słyńcom a zemju, 1210 zemskich radiusow ze stawa słyńca, na pśemały stopnjowy wótstawk wót ekwatora suźiś.

Pó zasejnamakanju jogo źěła Geographike Hyphegesis a jogo pśełožka do łatyńšćiny w ranem 15. stolěśu jo se ''stopnjowy system Ptolemeusa'' malsnje pśesajźił. <ref> [http://archive.is/20120717154722/findarticles.com/p/articles/mi_go2043/is_n5-6_v43/ai_n28609525/ An alternative route to mapping history]</ref>

[[Duarte Pacheco Pereira]] (1469–1533) jo pólěpšył antikne měrjeńske metody za globalnu [[Nawigacija|nawigaciju]] zakokulonu w [[Acory|Acorach]]. Z rozdźělenim zemskeje kule do špańskeje a portugiziskeje hemisfery w [[Dogrono wót Tordesillasa|dogronje wót Tordesillasa]] z lěta 1494 jo zasej etablěrowana stopnjowa seś politiski wuznam zdobyła.

W lěśe 1634 jo se na El Hierro ako nejpódwjacornjejša z [[Kanariske kupy|Kanariskich kupow]] nulowy meridian pśez ''Faro de Orchilla'' póstajiło a akle wót lěta 1884 jo se meridian wót 
Greenwicha zwucony wót lěta 1738 w Engelskej pśeśiwo drugim narodnym nulowym meridianam pśesajźił.

''Nouvelle Triangulation de la France'', kótaraž źo na měrjenja wót [[Jacques Cassini]] a [[Jean Dominique Comte de Cassini]] z casa do 1793 slědk, jo se w běgu [[Metriski system jadnotkow#Zawjeźenje metriskego systema|metrifikacije]] (pśestajenje wšych relewantnych měrow na 
[[meter]] ako standard) wotměła. Nulowy meridian běžy pśez Paris, tak až „Old Royal Observatory“ w Greenwichu lažy pla 2°&nbsp;20′&nbsp;14,025″&nbsp;W (NTF), pódany w nowostopnjach. To wopśimujo teke decimalne rozdźělenje [[Stopnjowa měra|stopnjoweje měry]] do nowostopnjow, ''grades (nouvelle)'', źinsa pó kazni ako [[Gon]] (1 [[połnokut]] = 400 nowostopnjow).

Mjaztym až meridian w Greenwichu jo se pśesajźił, jo se kutowa měra Gon a rozdźělenje do 400° ku geodetiskemu standardoju w srjejźnej Europje wuwiła. Krejzne rozdźělenje do 360° rozmějo se źinsa cesto jano wobgranicowane ako terestristiske stopnjowe rozdźělenje ''(stopnjowa seś)''.

== Dokłady ==
<references/>
== Eksterne wótkaze ==
* [http://www.kowoma.de/gps/geo/laengenbreitengrad.htm Stopnje dlininy a stopnje šyriny jadnorje wujasnjone] (nimski)
* [http://www.webkuehn.de/hobbys/wikipedia/geokoordinaten/index.htm Geografiske koordinaty z nastawkow Wikipedije] (nimski)

[[Kategorija:Matematiska geografija]]
