'''Mato Kósyk''' (*18. 6. [[1853]] we [[Wjerbno|Wjerbnje]], † 22. 11. [[1940]] w [[Albion]]je ) - dolnoserbski basnik, spisowaśel, faraŕ, farmaŕ, klasikaŕ dolnoserbskeje literatury.

Roźony ako syn srjejźnego bura jo Kósyk w lětach 1867 do 1873 chójźił na gymnazium w [[Chośebuz|Chóśebuzu]]. Pótom jo tśi lěta dłujko statkował ako zeleznicaŕ w [[Lipsk]]u. Pózdźej jo wopytał se žywiś ako literat we Wjerbnje a wót 1880 jo sobu redigěrował Bramborski Casnik. 1883 do 1885 jo w ameriskem Springfielźe a Chicagu študěrował teologiju. Wótglědajucy wót krotkich woglědow we [[Łužyca|Łužycy]], jo basnikaŕ pón až do kóńca žywjenja wóstał w pódpołnocnej Americe. Wót 1885-86 jo był faraŕ we Wellsburgu. Wót 1887 do 1907 jo statkował we wšakorakich wósadach w staśe Nebraska (Ridgeley 1887-89, Princeton 1889-95, Roca 1895-96, Stamford 1896-97, 1897-07 Ohiowa). Wót 1907 až do wuměńka 1913 jo był faraŕ w El Renou w Oklahomje, pótom jo žywy był ako farmaŕ w Albionje.

W lichem casu w Lipsku ako zeleznicaŕ jo se Kósyk awtodidaktiski zakłady poetiki nawucył. Jogo prědne zdźaržane basnje su ze slědnego lěta w Lipsku. Dla chórosći jo Kósyk 1877 musał swójo źěło pśi zeleznicy skóńcyś a se domoj nawrośiś. W tom casu su se teke wuwijali jogo kontakty z drugimi serbskimi procowarjami ako M. Hórnikom, H. Jordanom a A. Muku. Mimo togo jo nawězał kontakt z G. Surowinom, kenž jo jogo do dalšnego literarnego źěła pógnał, a z pólskim spěchowarjom A. Parczewskim, kenž jo sobuiniciator załoženja Maśice Serbskeje, na kótaremž jo se 1880 teke Kósyk wobźělił.

Dłujke pśebywanje w rodnej jsy Wjerbno jo było nejpłodnjejšy cas literarnego twórjenja Mata Kósyka. Wón jo napisał wjele lyriskich basnjow a baladow, kótarež su se pózdźej do cełkow zarědowali: ''Pytajcy duch, Źiśecy raj, Wóstań pobožny, Z paradiza wšyknych swětow, Ze stwórjenja jo mój spiw, Cysta roža serbojska, Serbskich duchow kralejstwo''. Do šyršeje epiki słušatej jogo w heksametrach spisana tśiźělowa idyla ''Serbska swajźba w Błotach'' (Wórjejce 1880, 1955) a jogo historiska trilogija ''Serbskich wóścow śerpjenja a chwalba'' z episkimi spiwami ''Pśerada Markgroby Gera'' (ČMS 1881, 1924, 1955), ''Branibora pad'' a ''Jacsław'' (hyšći njewózjawjonej). Kósyk jo se teke póspytał w dramatice: ''Cesć łužyskego ryśarja'' (1881) a ''Bóžemje serbskich wójakow'' (1882). Wjele proce jo teke inwestěrował do pśeglědowanja a basnikarskego wuspórjeźowanja Dolnoserbskich spiwarskich knigłow a do redigěrowanja Casnika, do kótaregož jo teke dodał swóje pśinoski.

Dokulaž njejo spisowaśelske źěło za zežywjenje dosegało, jo wón 1883 do Ameriki wudrogował. Tam jo teke študěrował teologiju, což jomu w Nimskej bźez matury njejo móžno było. Teke w Americe jo na zachopjeńku dalej basnił. Tak jo nastał cyklus ''W cuzej zemi'' z wjele nowymi impresijami. Bóžko njejo wóstał taki produktiwny. W běgu dalšnego žywjenja w Americe jo jano hyšći napisał dwa cyklusa: ''Serbske bratśi pśistupimy'' (1892-99) a ''Droga do njebja'' (1922-33). Weto jo měł wjeliki wuznam za dolnoserbsku literaturu a jo jej wugótował městno mjazy drugimi słowjańskimi literaturami. Eksistujo wěcej ako 50 pśełožkow jogo jadnotliwych twórbow do drugich słowjańskich rěcow.

== Dalšne materialije ==
'''Marti, R.''' (wud.), ''Mato Kosyk 1853–1940. Materialije prědneje Kosykoweje konference. Wjerbno 15.–18. 6. 2003.'' Budyšyn, 2004.

'''R. Dalitz/G. Stone''', ''Mato Kosyk in Amerika'' - Lp A 24/1 (1977), str. 42-79

'''F. Mětšk''', ''Zu einigen Fragen der Legendenbildung in der Kosyk-Biographie'' - ZfSl 22 (1977),
str. 142-148; ts., ''Serbski basnik kónčaceho so 19. lětstotka w Americe'' - R 28 (1978), 6, str.
212-217; ts.. ''Wo Kosykowych basniskich rukopisach a jich wuznamje za ZSMK'' - R 29
(1979), 6, str. 216-220; ts., ''Wo Kosykowej episkej trilogiji ze serkeje starodawnosće'' - R 29
(1979), 9, str. 324-332; ts., ''Aktualnosć Kosykoweje biografije wčera a dźens'' - R 31 (1981),
9, str. 318- 321


== Eksterne wótkaze ==
* http://www.mato-kosyk.de (Wobšyrna biografija a bibliografija. Teke teksty how skóro budu)

{{DEFAULTSORT:Kósyk, Mato}}

[[Kategorija:Spisowaśel]]
[[Kategorija:Pismojstwo]]
[[Kategorija:Dolna Łužyca]]
[[Kategorija:Serby]]
[[Kategorija:Roź. 1853]]
[[Kategorija:Wum. 1940]]
